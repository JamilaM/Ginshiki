[{"categories":["Kiwon lafiya"],"contents":"Da farko, mece ce kansa (wato cutar daji)? Kansa wata mummunar cuta ce wacce ke sanya ƙwayoyin halittar mutum su ringa girma ta mumunar hanyar da hakan zai ci gaba da yaɗuwa daga wani sashe na jiki zuwa wani.\nMasana sun yi ƙididdigar cewa zuwa shekarar 2015, cutar ta yi sanadiyyar mutuwar a ƙalla mutane miliyan takwas a duniya. Baya ga haka, ire-iren cutar daji da ɗan\u0026rsquo;adam ke iya kamuwa da su sun kasu zuwa kashi ɗari ɗaya.\nSau da dama za ka samu wani baƙon abu ko ciwo ya bayyana a jikinmu amma sai mu yi banza da shi, mu yi kamar ba a jikinmu ba ne. A wasu lokutan, wannan baƙon abin da ya bayyana yakan kasance ba mai cutarwa ba ne matuƙa. Amma a wasu lokutan za ka samu abu ne da ya kamata a masa tsayin-daka har sai an gano sababin bayyanarsa da kuma irin abin da zai iya haifarwa nan gaba saboda guje wa faɗawa cikin wata babbar matsala da ba a san ƙarshenta ba. A saboda haka, ya kamata mutum ya yi tunani kafin ya yi kunnen-uwar-shegu ga duk wani abu baƙo da ya bayyana masa a sassan jiki wanda zai iya zama barazana ga lafiyarsa.\nGa wasu daga cikin alamomin cutar daji, waɗanda cikin rashin sani, ba ma ɗaukarsu da muhimmanci:\n1. Ƙaiƙayin wuya: Idan mutum yana fama da ƙaiƙayin wuya sannan ƙaiƙayin ya wuce kima—wato bai saba yin irin wannan jimawar ba, to akwai yiwuwar alama ce ta cutar kansar maƙogoro. Amma a wasu lokutan mutum yakan yi fama da wannan ƙaiƙayi idan yana cikin yanayi na mura da tari. Don haka, yana da kyau a iya bambancewa tsakaninsu saboda kar ya kasance ƙaiƙayi mai hatsari ne.\n2. Ramewa Wasu mutanen, idan suna ramewa, gani suke yi kamar wani alheri ne ya same su musamman idan suna da matuƙar ƙiba. To sai dai a wasu lokutan idan mutun ya ga yana matsananciyar rama, akwai yiwuwar alama ce ta cutar dajin huhu ko na ciki ne ke lallaɓo masa alhalin shi bai sani ba.\n3. Jin zafi yayin haɗiya A wasu wuraren, akwai mutane waɗanda da ƙyar suke iya haɗiye abinci ko abin sha kafin ya tafi cikinsu saboda irin tsananin rashin jin daɗi da suke fuskanta a cikin maƙogoronsu lokacin da suke haɗiya. Saboda haka, duk lokacin da mutum yake fuskantar irin wannan barazanar, akwai buƙatar ya je ya ga likita saboda a samo bakin zaren tun kafin abu ya yi nisa.\n4. Zubar jini haka kawai Yana da muhimmanci mutane su san lokacin da jini zai zuba a jikinsu da kuma lokacin da bai kamata ya zuba ba. A wasu lokutan za ka ga mutum da zarar ya yi tari, sai ka ga jini. To a irin wannan yanayin, ya dace mutum ya gaggauta zuwa wajen likita saboda wannan alama ce ta cutar dajin huhu.\n5. Mummunan canjin yanayin fatar jiki A duk lokacin da mutum ya ga fatarsa tana samun mummunan canjin yanayi, to yana buƙatar garzayawa asibiti saboda wataƙila cutar kansar fata ce take son yi masa ba-zata\n6. Matsanancin tari ko disashewar murya na babu gaira babu dalili Tari da disashewar murya alamu ne na mura. Sannan kuma akwai adadin lokacin da ya kamata a ce sun rabu da mutum. Ke nan idan suka wuce kima, ya kamata a garzaya asibiti don gano me yake faruwa.\nDaga ƙarshe, idan dai haka abin yake, to ya dace kowa ya riƙa matuƙar lura da al\u0026rsquo;amuran da suka shafi lafiyar jikinsa ta yadda zai riƙa shawo kan matsala da wuri tun kafin ta ta\u0026rsquo;azzara. Baya ga haka duk wanda ya taɓa ganin mutumin da wannan cuta ta yi wa illa, gaskiya zai tausaya masa saboda irin yadda take sauya halittar jikin mutum.\nKar a manta, \u0026ldquo;lafiya uwar jiki ce: babu mai fushi da ita.\u0026rdquo;\n","permalink":"https://ginshiki.com/yadda-za-ku-iya-tallata-hajarku-cikin-sauki-ta-shafukan-sada-zumunta-copy/","tags":["uwar jiki"," kiwon lafiya"],"title":"Wasu Alamomin Cutar Daji Da Mutane Ba Sa Ankara Da Su"},{"categories":["Damarmaki"],"contents":"Ina masu neman aiki? Akwai shafukan yanar gizo da dama a Nijeriya inda ake sanya sabbin guraben aiki, kama daga na gwamnati zuwa na kamfanoni har da ma na kungiyoyi masu zaman kansu. A irin wadannan shafuka, mutum zai iya ganin ayyukan da guraben su ke bude kuma ya iya nema.\nSanannen abu ne cewa a Nijeriya akwai miliyoyin wadand suka kammala karatunsu amma babu aikin yi. Wasu zaka ga hanyar da suke bi ta neman aikin ba hanya ce da zata samar da wani sakamako mai kyau ba, a don haka sais u shafe shekara da shekaru suna abu daya.\nMisali, mutum ne zai tashi daga barci ya yi kwaskwarima ya kwashi takardun shi, sai ya fara zuwa ofisoshi ko makarantu yana cewa a bashi aiki duk da cewa wadannan gurare basu nuna cewa suna neman ma’aikaci ba.\nBanda matukar wahala da wannan hanyar neman aiki ke da shi, ta kan haifar da wulakanci. Ko da ka samu aiki ta wannan hanya, yawanci masu baka aikin gani suke kamar sun taimaka maka ne a don haka baza a biya ka abun kirki ba.\nKwatanta haka da kamfanonin da suka riga suka fitar da sanarwa cewa suna neman ma’aikaci. A nan fa neman mutum ake. Ta irin wannan hanya ce idan mutum na da wata kwarewa da sauran masu neman aikin ba su da shi, har fadan abunda yake son a biya shi zai iya yi ko kuma yay i yarjejeniyar albashi.\nA irin wadannan shafukan yanar gizo, a kullum ana sanya sabbin guraben ayyuka. Abunda mutum zai yi shine ya yi rajista da su da adireshin sa na imel ta yadda zai na samun sakonni dauke da sabbin guraben ayyukan da ake da shi. A wasu daga cikin shafukan ma, mutum zai iya tace irin guraben ayyukan da yake so a sanar da shi a kai idan sun samu.\nBa tare da bata lokaci ba, ga 10 daga cikin wadannan shafuka da ke Nijeriya:\n1.\tJobberman Wannan shine mafi sanannen shafin yanar gizo na guraben aiki a Nijeriya. Wannan shafi na baiwa wadanda suka samu aiki ta shafin damar rubuta labaransu ta yadda sauran mutane za su gani su karanta suma su samu karfin gwiwa.\n2.\tMy Job Mag Shima wannan shafi sananne ne kuma wani abu da ya banbanta su da sauran shine, suna da rarrbuwar ayyuka ta kamfanoni, kenan mutum zai iya bincikar kamfanin da yake son yin aiki da su ya gani ko suna da budadden gurbin aiki.\n3.\tNaija Hot Jobs Shima dai wannan kamar sauran yake, sai dai bugu da kari, ya samar da wani fage na tattaunawa tsakanin wadanda ke neman aiki da masu neman ma’aikata.\n4.\tJoblist Nigeria Wannan shafin na daya daga cikin wadanda ake matukar darajawa a Nijeriya a bangaren neman aiki, Shima kamar sauran na sanya sabbin guraben aiki da dama a kullum.\nSauran shafukan Ng careers Nigeria best jobs Naira Careers Naija Job Link Nigerian Job Portal Hot Nigerian Jobs  ","permalink":"https://ginshiki.com/shafukan-guraben-aiki/","tags":["neman aiki","yanar gizo",""],"title":"Shafukan yanar gizo na 10 da ake sanya sabbin guraben aiki a Nijeriya"},{"categories":["Damarmaki","Kimiyya da fasaha"],"contents":"Ina daga cikin kananan ‘yan kasuwa a Nijeriya da ke sayo kaya daga kasar China a kawo min su har gida. Ina daga cikin daki nake odar kayan ta wayar hannu. Ina daga cikin daki nake biyan kudin kayan. Me yafi haka sauki?\nKowa yasan yadda kaya suke da matukar araha a kasar China, kuma da inganci. Yawanci kayan wuta da kayan dankunnaye da abubuwa da dama da muke saya a kasuwannin Nijeriya a kasar China aka yi su. Abu daya kadai ke hana mutane sayen su, nisa da rashin kudin jirgi da rashin jari masu tsoka.\nAmma yanzu saboda kasancewar akwai yanar gizo, ci gaba ya samu. Allah ya kawo mu wani lokaci da baka bukatar wadannan abubuwa kafin ka iya fara sana’ar ka cikin sauki kuma da dan karamin jari. In baku misali, na fara sana’ar sayo kaya daga kasar China ne tun ina daliba a jami’a, kimanin shekaru bakwai kenan da suka gabata. A lokacin da Naira dubu 20 kacal na fara kuma ko a yanzu, kudin da mutum ke bukata na farawa bai taka kara ya karya ba, musamman idan kananan abubuwa mutum zai saya kamar dankunnaye.\nAkwai kafofi da dama a shafukan yanar gizo da ‘yan kasuwa a kasar China ke sayar da hajar su ga sauran mutanen duniya. Wadanda aka fi sani a Nijeriya guda biyu ne. Alibaba da Aliexpress.\nShi Alibaba ya fi dacewa da masu karfin jari da ke son sayen kaya da yawa, wato diloli kenan, a don haka ba za mu yi magana a kan shi ba a wannan makala.\nZa mu maida hankali ne akan Aliexpress saboda shi ko abu guda daya kacal mutum ke son saya, zai iya.\nGame da Aliexpress Shi aliexpress shafi ne mallakin kamfani Alibaba Group wanda shine mafi girman kamfanin yanar gizo a kasar China. A wannan shafi, ‘yan kasuwa da kamfanoni yawancinsu ‘yan kasar China na sanya hajar su, ta yadda mutane a ko’ina a fadin duniya za su iya saye su kuma aika masu. An bude kafar ne a shekarar 2010 kuma izuwa yanzu akwai miliyoyin kayayyaki a shafin a kowane bangare na rayuwa da mutum zai iya saya.\nKafin na shiga batun yadda mutum zai iya fara sayan kayan, bari na amsa tambayar da ke zuciyar ku. Wai shin ma me yasa mutum zai saya kaya a Aliexpress? Akwai dalilai daban daban:\n  Saukin kaya da adadinsu. Shafin na da sama da kayayyakin sayarwa miliyan 100. A don haka mutum zai zaba ya darje.\n  Wayar hannu wacce ke shiga intanet kawai mutum ke bukata da kuma data.\n  Tsarin kare hakki da kudin mai saye: Ba a sakarwa masu sayarda kayan kudinka har sai ka tabbata ka samu kayanka kuma sun yi maka yadda kake so.\n  Idan ba haka ba, za ka iya bukatar a dawo maka da kudinka. Masu sayar da kaya a wannan shafi har roko suke akan cewa idan kayan basu maka ba, kar ka rubuta wani abu mara kyau game da kayan, za su mayar maka da kudinka. Saboda idan haka ta faru, zai shafi kasuwancinsu.\n  Akwai damar ganin ko kayan da kake son saya nada inganci ta hanyar karanta ra’ayoyin wadanda suka sayi abun a baya da ganin hotunan abunda aka aika masu.\n  Biyan kudi cikin sauki ba sai mutum ya je banki ba\n  Zaka iya yi wa mai sayar da kayan magana har ma ka nemi ragi idan da yawa zaka saya, kafin ka sayi kayan ko bayan ka sayi kayan\n  Ina fatan wadannan sun amsa wasu daga cikin tambayoyin da kuke da shi a zuciyoyinku Yadda mutum zai fara:\nKo kafin mutum yayi rajista a Aliexpress, zai iya shiga shafin ya ga irin kayan da ake da su. Amma idan har kana son sayen kaya ko yiwa mai sayarwa magana ko sanyawa kaya alama domin ka koma gare su nan gaba, dole sai ka yi rajista.\n1.\tYin Rajista Da farko mutum zai garzaya ne shi kanshi shafin ya yi rajista, wanda hakan ba zai ci fiye da mintina biyar ba. Domin yin rajista, mutum na bukatar adireshin imel, lambar sirri, lambar waya, da adireshin da za a aiko kayan. Zama ka iya amfani da shafinka na Facebook ko twitter wajen yin rajista kai tsaye.\n2.\tZaben kayan saya Da zaran ka yi rajista, zaka iya bincikar abunda ka je nema ta akwatin bincike da ke saman shafin. Ya fi dacewa mutum ya dan yi bincike saboda zaka samu cewa ‘yan kasuwa da yawa na sayarda abu iri daya kuma akan farashi daban daban.\nIdan mutum ya ga abunda yake so zai iya sanya masa alama (favourite) ya ci gaba da dubawa ko kuma ya latsa kayan domin samun karin bayani. A shafin kayan, za ka samun bayani akan mafi karancin adadin da zaka iya saya, kalolin da ake da su, kudin aikowa Nijeria da ra’ayoyin mutanen da suka riga suka sayi kayan.\nDuba ra’ayyoyin mutane na da matukar muhimmanci domin gudun zaben tumin dare.\nZan dakata a nan. A kashi na biyu za mu duba hanyoyin aiko kaya da ake da su a shafin da wanda ya fi dacewa a yi amfani da shi, hanyoyin biyan kudi, dabarun tabbatar da samun kaya masu kyau a mafi karancin farashi da sauransu.\n","permalink":"https://ginshiki.com/sayo-kaya-daga-china/","tags":["kasuwanci","kimiyya","Intanet"],"title":"Yadda Za ka iya Fara sayo kaya daga China da dan karamin jari – Kashi na 1"},{"categories":["Iyali"],"contents":"Ilimantar da ƴa mace yana da matuƙar alfanun da ba kowa ne yake da idon gani ko zuciyar fahimtar ba. Mutane da dama gani suke yi ita ƴa mace ko ta yi ilimi ko kar ta yi, duk abu ɗaya ne. Sam ba haka abin yake ba! Sai dai idan mutum bai zauna ya yi tunani mai zurfi a kan haka ba . Sau da yawa za ka ji mutane na faɗin maganganu iri-iri game da karatun ƴa mace—maganganun da dama ana yinsu ne kawai ba tare da la\u0026rsquo;akari da wasu muhimman al\u0026rsquo;amura ba, musamman dubi da irin yanayi da muka sami kanmu a ciki a wannan zamanin da yake matuƙar tattare da sauye-sauye na fasaha, zamantakewa, kiwon lafiya, shugabanci da kuma harƙar ilimi.\nBa mamaki ta sanadiyyar wayar da kai ta hanyar bayani gamsasshe tare da hujjoji, akwai yiwuwar cewa mutane za su canja tunaninsu game da wannan gagarumin maudu\u0026rsquo;i.\nDa farko, mene ne shi kansa karatu? Karatu wani abu ne da ya ƙunshi horarwa da mutum zai samu ta fuskar tunaninsa, ɗabi\u0026rsquo;arsa, dabararsa, waɗanda zai samu ta hanyar zama a gaban mai koyarwa sannan daga ƙarshe ake tsammanin za a ba shi takardar shaidar cewa ya yi karatun. Tun da haka ne kuwa, ƴa mace tana da matuƙar buƙatar karatu saboda ita ce haƙƙin tarbiyyar ƴaƴan da za ta haifa ya fi rataya a wuyanta.\nGa wasu daga cikin muhimman dalilai guda 5 da ya kamata a yi la\u0026rsquo;akari da su saboda a rika saka ƴaƴa mata a makaranta don su yi karatu:\n1. Mace mai karatu ta fi sanin ya-kamata game da lafiyar ƴaƴanta Bincike ya nuna cewa daga cikin dalilan da yake janyo mutuwar ƙananan yara akwai rashin samun abinci mai inganta jiki. A daidai wannan gaɓar, za a iya cewa, ita mace mai karatu a kullum za ta kasance mai ƙoƙari wajen ganin cewa tana ba wa yaranta abincin da ya dace saboda tabbatar da garkuwar jiki da kuma ingantacciyar lafiya. Hakan kuma zai taimaka wajen rage yawan mace-macen ƙananan yara.\n2. Mace mai karatu ta fi zama mai dogaro da kanta saboda tana da damar samun hanyoyi na yin aiki don taimakon kanta da yaranta da ƴan\u0026rsquo;uwanta. Ke nan karatu ya yi amfani domin zai rage raɗaɗin talauci a tsakanin al\u0026rsquo;umma.\n3. Mace mai ilimi tana da basirar da za ta tarbiyyanyar da ƴaƴanta yadda su ma za su zama masu karatu kamarta saboda ta san alfanun hakan. Wannan shi ya sa wasu maza ba sa auren macen da ba ta yi karatu ba sai dai idan ba a sami yadda ake so ba.\n4. \u0026ldquo;Ciwon ƴa mace na ƴa mace ne\u0026rdquo; Sau da dama, mutanen sukan ce su ba sa so ƴaƴansu mata su zurfafa karatu. A ɗayan ɓangaren kuma za ka ji suna nuna kishinsu idan sun kai matansu na aure asibiti don a duba su a lokacin da wata lalata ta taso. To ke nan ta yaya za a yi su yi tsammanin samun likita mace bayan su kuma ba sa so su ga ƴaƴa mata sun yi karatu? Idan da kowa haka tunaninsa yake, anya za a sami wata likita mace ko kuma wata ungozuma ne? Ke nan ya kamata a ce bisa wannan bayanin mun fahimci cewa karatun ƴa mace yana da muhimmanci mai matuƙar gaske dubi da cewa a wannan yankin, mutane sun fi so mace ta riƙa duba mace ƴar\u0026rsquo;uwarta idan ba ta da lafiya.\n5. Ilimin ƴa mace yana taimaka mata wajen samun wayewa ta zamani: Idan ya kasance mace ta je makaranta, to yakan taimaka mata wajen samun wayewa daidai gwargwado tare da sanin haƙƙoƙinta a matsayinta na ƴar ƙasa da kuma al\u0026rsquo;amurra na yau da gobe waɗanda suke taimaka wa mutum sanin halin da duniyar yau take ciki.\nDuk da waɗannan muhimman al\u0026rsquo;amuran da aka zayyano a sama, ba za su hana a sanya ido a kan yadda ita ƴa macen ke tafiyar da rayuwarta ta hanyar la\u0026rsquo;akari da tarbiyyarta da kuma wasu abubuwa masu muhimmanci ga rayuwarta. A saboda haka, ya kamata mutane su sani cewa muhimmancin karatun yara mata ya wuce duk inda ake tsammani domin ba ita kaɗai zai amfana ba—za ta amfani sauran al\u0026rsquo;umma ma.\n","permalink":"https://ginshiki.com/ilimin-ya-mace/","tags":["ilimi","ci gaba","al'umma"],"title":"Fa'idoji biyar na karatun ƴa mace ga al'umma"},{"categories":["Kimiyya da fasaha","Sanaa"],"contents":"Kafin zuwan intanet ko kuma lokacin da bai samu karbuwa kamar yanzu ba, akwai abubuwan da dama da ba a samunsu cikin sauƙi. Ko saƙo mutum zai tura, sai ya yi amfani da wasu hanyoyin da babu sauƙi a tattare da su.\nBaya ga haka, abu ne sananne cewa ita harƙar kasuwanci, wata harƙa ce da ke buƙatar tallace-tallace ta hanyar bayyana wa mutane irin nau\u0026rsquo;in kayan da kake sayarwa ko farashinsa ko kuma ingancinsa, wanda hakan yana buƙatar sai mutum ya yunƙura wajen sanarwa tare da janyo hankalin jama\u0026rsquo;a ta kafofi iri-iri.\nA da, kafin bayyanar kafofin sada zumunta na zamani—irin su Facebook da sauransu—mutane kan yi tallace-tallacen abubuwan da suke sayarwa ko kuma hajojin kasuwancinsu ne ta gidajen rediyo ko talabijin ko kuma jarida, wanda hakan yana tattare da wasu ƴan matsaloli ganin cewa ba kowa ba ne ke mallakar waɗannan abubuwa.\nSannan yin hakan yana da buƙatar sai mutum ya biya kuɗi a gidan rediyo, jarida ko talabijin ɗin da yake so a yi masa tallan. Wato ke nan hakan ba zai zo da daɗi wa ƙananan ƴan kasuwa da karfinsu bai taka kara ba balle ya karya, tunda ba zai zama lalle suna da ƙarfin zuwa su biya wancan kuɗi ba.\nBayan bayyanar intanet, hakan sai ya tilasta wa su waɗannan ƙananan ƴan kasuwa farauto wasu hanyoyi masu sauƙi wajen tallata kasuwancinsu ga jama\u0026rsquo;a, inda ba za’a caje su maƙudan kuɗi ba. Haka zalika ta yadda tallan su zai isa ga dumbim mutane, har da wadanda ba a gari daya suke ba. Kawai abin da za su ji da shi shi ne, kuɗin data. Kuɗin data kuma ba abu ne mai damarwa ba tun da ko mutum ba ya kasuwanci, zai iya saya kawai saboda ya riƙa hawa intanet domin ganin me duniya take ciki.\nKusan duka shafukan sada zumunta da ake da su a yau na bada damar a yi talla, amma akwai wadanda zan maida hankali a kai:\nNa daya akwai kafar Facebook wanda ke matuƙar taimaka wa mutane a nan Najeriya da ma sauran ƙasashe wajen tallata hajarsu ga mutanen da suke abota da su. Masu sayar da kayayyaki irin su takalma, zannuwa, huluna, shadda, atamfofi, agogwanni da kayan maƙulashe kullum a ciki talla suke. Kuma babu shakka hakan yana matuƙar taimakawa domin duk wanda yake tare da irin su a kafofin sadarwar, zai tabbata haka.\nA wani mataki da ba zai rasa nasaba da yadda Facebook ke son taimakawa ‘yan kasuwa ba, kafar ta ƙirƙiro wani tsari a cikin Facebook ɗin wanda mutum zai iya amfani da shi wajen nuna wa jama\u0026rsquo;a cewa yana da kayan sayarwa.\nDa zarar mai son kayan ya gani, to zai yi magana wa mai kayan domin su yi ciniki sannan a san yadda za a yi a kai masa kayan a duk inda yake idan ciniki ya faɗa. Wata shawara a nan ita ce, duk lokacin da ake cinikin, shi mai kayan zai riƙa yi yana la\u0026rsquo;akari da kuɗin aikawa ta mota saboda wasu lokutan tsakanin mai saya da mai sayarwa akwai rata mai tsaho da sai an biya kuɗin mota kafin a kai masa.\nA gaskiya, tallata haja ta Facebook na da alfanu sosai:~\n  Na farko, zai rage wa mutum nauyin biyan masu gidan rediyo ko talabijin kuɗin talla\n  Na biyu, mutum ba sai ya tashi yana zagayawa lungu-lungu, saƙo-saƙo yana tallata kayansa ba. Sannan kuma ba dole sai ya biya Facebook kuɗi ba kafin ya iya tallata hajarsa\n  Mutum zai iya tallata hajarsa ga dumbin mutane daga kowane lungu da sako na kasar, wanda haka zai fadada kasuwar shi.\n  A sauran kafofi irin su Instagram, WhatsApp, Twitter da LinkedIn ma, haka abin yake. Sannan kuma shi wannan talln ba ya buƙatar sai mutum yana da karatu mai zurfi.\nBugu da ƙari, ga wasu hanyoyi da mutum zai bi wajen taimaka wa kasuwancinsa ya sami karɓuwa a kafafen sada zumunta:\n  Akwai buƙatar duk abinka da kake son sayarwa, ka sanya hotonsa domin jama\u0026rsquo;a su gan shi\n  Ka yi ƙoƙari wajen tabbatar da cewa kayanka mai inganci ne yadda duk wanda ya yi amfani da shi zai yaba, ya kuma ji daɗin amfani da shi\n  Yana da kyau ka ambaci sunan wani kwastomanka da ya taɓa amfani da kayanka domin ya shaida wa jama\u0026rsquo;a ingancin kayanka ta hanyar bayyana yadda abin yake\n  Idan Facebook kake yi, ka buɗe shafin kasuwanci (page), sannan ka janyo abokanka don su yi maka \u0026ldquo;laikin\u0026rdquo; (liking) su kuma \u0026ldquo;yada\u0026rdquo; (sharing) saboda faɗaɗa adadin mutanen da za su ga hajarka\n  Idan akwai buƙata, ka buɗe shafi a Twitter ka riƙa tallata hajarka a can domin a Twitter ma akwai ɗumbin jama\u0026rsquo;a da za ka iya samun karɓuwa a wajensu\n  Sannan za ka iya amfani da \u0026ldquo;sitetus\u0026rdquo; ɗinka na WhatsApp wajen nuna wa mutanen da kake da lambarsu irin kayayyakin da kake sayarwa\n  Idan mutum ya sayi kaya a wajenka, kar ka yi wasa wajen sakawa a mota ka tura masa kayansa\n  Ga masu tallata kayan maƙulashe, yana da kyau a tabbatar da cewa abin yana ƙayaratwa sosai yadda idan mutum ya saya yau, gobe ma sai ya ƙara nema\n  Daga ƙarshe, yana da kyau ka janyo mutanen da ba sa amfani da kafafen sada zumunta su ma su ɗauki wannan salon domin samun ci gaba. Ko da mutum ba shi da sha\u0026rsquo;awar yin hakan, to ya ƙarfafa wa wasu gwiwa.\n","permalink":"https://ginshiki.com/tallata-haja-intanet/","tags":["intanet","yanar gizo","tallata haja"],"title":"Yadda Za Ku Iya Tallata Hajarku Cikin Sauki ta Shafukan Sada Zumunta"},{"categories":null,"contents":"Game da Mu Shafin Ginshinki Rayuwa shafi ne wanda aka kirkire shi domin samar da ilimantarwa da bayanai wadanda za su inganta rayuwar matasan Arewa, kama daga koya sana\u0026rsquo;o\u0026rsquo;i zuwa wallafa damarmaki na ayyukan yi da daukan nauyin karatu, zuwa kiwon lafiya. Bamu bari a nan ba, shafin kuma zai na taba bangaren zamantakewa musanman fannin iyali da raino da tarbiya. Haka zalika duk wani ma\u0026rsquo;abocin amfani da wannan shafi zai samu kanshi a matsayin wanda ba a barshi a baya wajen sanin ci gaba da ake samu a fannin kimiyya da fasaha da yadda irin wannan ci gaba zai ciyar da rayuwar shi gaba.\n","permalink":"https://ginshiki.com/pages/game-da-mu/","tags":null,"title":"Game Da Mu"}]